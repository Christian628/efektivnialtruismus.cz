---
layout: article
title: "Altruismus 2.0"
excerpt: "Pokud chcete činit dobro, stojí za to přemýšlet, jak jej můžete udělat co nejvíce. To je heslo efektivního altruismu."
image:
  feature:
  teaser:
  thumb:
share: false
ads: false
---

*Tento článek byl původně zveřejněn [na blogu Šimona Podhájského](original)
a je zde převzat se souhlasem spoluautorů.*

<img src="/images/altruismus-2.0/playpump.jpg" width="500">

Pumpy [Roundabout PlayPump](playpump) poskytují způsob, jak hravě dodat africkým vesnicím
vodu. Pestře barevné kolotoče lákají děti, které každým otočením vypumpují
na povrch vodu pro svou vesnici. [Čistá voda je v rozvojovém světě
vzácná](water-scarcity) a hraček také není dost; Roundabout PlayPump řeší oba
problémy jedním vynálezem. Nezní to skvěle? Přispějte ještě dnes!

Tento program má jeden drobný háček: pumpy jsou pro praktické účely naprosto
nefunkční. Při návratu do “obdarovaných" vesnic nalezli výzkumníci místo
skotačících dětí vyčerpané trosky, které za svou robotu často braly peníze
nebo ji rovnou přenechaly dospělým. Není divu: [revize odhalila](unicef-report), že aby pumpy
vyprodukovaly dost vody pro celou vesnici, musely by si děti "[hrát](playpump-play)" 27 hodin
denně. Manipulace s novými hračkami byla však natolik náročná, že nešla vydržet
déle než několik minut. Není proto divu, že většina vesnic pumpy přestala
používat a celý projekt byl - o 200 milionů Kč později - ukončen.

Autoři i dárci, včetně Laury Bushové a Billa Clintona, měli jistě dobré úmysly.
Nabízí se však otázka, jestli neexistují optimálnější způsoby, jak využít
prostředky k pomoci druhým. Právě takové úvahy jsou základem hnutí efektivního
altruismu.

Jak změnit svět k lepšímu
==

Počátky hnutí jsou relativně nedávné a začínají u australského filosofa Petera
Singera. Představte si, že jdete kolem rybníka, ve kterém se topí dítě. Máte
na sobě ale velmi drahý oblek, který by se ve vodě zničil. Bylo by morální, ptá
se Singer, nechat dítě umřít a zachránit tak svůj oblek? A pokud ne, hraje
z morálního hlediska jakoukoli roli fyzická vzdálenost, pokud můžete zachránit
vzdálený život za podobné peníze?

Efektivní altruisté jdou o krok dál a snaží se přijít na to, kde jejich
příspěvek - finanční či časový - přinese co nejvíce užitku. To znamená, že
dobré úmysly nestačí: je nutné mít skutečný dopad. Co víc, je potřeba srovnat
různé možnosti: snažit se přispět nejen tam, kde má investice alespoň
neuškodí<a href="#neuskodi">*</a>, nýbrž kde pomůže co možná nejvíce.

<a name="neuskodi">
(\* [Překonat toto kritérium není tak jednoduché, jak by se mohlo
zdát.](interventions-gone-wrong))
</a>

Co to znamená v praxi? Altruista, který se snaží o co největší dopad, se snaží
provést důkladnou rešerši charit či aktivit, které zvažuje. Jde především
o hodnocení specifického dopadu, např. dle [doporučení GiveWell](givewell-recs). (GiveWell
nepřijímá automaticky tvrzení charit o dopadu; vyžaduje [vědecky spolehlivé
studie](trials), které umožňují určit, zda je za pozorovaná zlepšení opravdu zodpovědný
daný charitativní program.) Hodnocení toho, jaké procento peněz jde na programy
a jaké na režii/fundraising (např. [CharityNavigator](charity-navigator)), nestačí: pokud charita
utrácí 90% na reklamu a platí svému šéfovi milion ročně, ale zároveň zachraňuje
více životů než všechny ostatní charity dohromady, pořád stojí investice do ní
za to.


Řekněme tedy, že máte 1 500 Kč a chcete s nimi pomoci dětem v rozvojovém světě.
Můžete za ně pořídit půl procenta jedné hrací pumpy - nebo můžete spolehlivě
pomoci nákupem [10 antimalarijních sítěk](amf) či [odčervením 150 dětí](dtw). Obě metody mají
prokázaný dopad na zdravý růst a zvýšení školní docházky. Alternativou, kterou
v tuto chvíli doporučuje GiveWell, [je poslat peníze přímo pomocí
GiveDirectly](givedirectly):
studie ukazují, že přímé poskytnutí peněz je jednou z nejefektivnějších forem
rozvojové pomoci.

Princip nahraditelnosti
==

Maximalizovat mezní užitek lze i mimo charitativní příspěvky. Doktor, který se
rozhoduje mezi prací pro Lékaře bez hranic (MSF) a započetím vlastní soukromé
praxe, může třeba zvážit, že MSF nebude mít problém najít podobně
kvalifikovaného doktora, ale jeho privátní praxe může vytvořit statisícový
příjem navíc, který lze MSF darovat a umožnit jim dělat ještě více.

Tomuto říkají efektivní altruisté “princip nahraditelnosti”: dělat charitativní
práci osobně je důležité, ale není to jediný způsob, jak činit dobro. A pokud
začnou MSF mít problémy nacházet lékaře, efektivní altruista se možná rozhodne
jinak.

Podrobněji se efektivními kariérami zabývá organizace [80.000 Hours](80k).

Závěr
==

Jednotlivec prý nic nezmůže, protože každá snaha je jen kapkou v oceánu dobra.
My idealisté ale rádi odpovídáme, že oceán není víc než mnoho kapek.
A efektivní altruismus? Když přijde na plnění oceánu, přitáhne na pláž rovnou
cisternu.

<img src="/images/altruismus-2.0/many-deaths.jpg">

Kam dál?
==

* [Čtyři charity, které s vaším darem mohou mít největší dopad](givewell-top) (doporučení GiveWell.org pro rok 2015)
* [Jak zvolit kariéru s co největším dopadem](80k) (80.000 Hours)
* [Future of Humanity Institute na University of Oxford](fhi) (existenční rizika atd.)
* [Dobře organizovaný seznam odkazů o všem, co efektivní altruismus
  zahrnuje](ea-reading)

[Aleš Flídr](ales) je prezidentem [Harvard College Effective Altruism](harvard-ea).
Šimon Podhajský je spoluzakladatelem [Yale Effective Altruism](yale-ea).
<!--
Pokud chcete pomoc se zakládáním efektivně altruistického spolku na vaší škole nebo ve vaší komunitě,
[neváhejte nás kontaktovat](mailto:flidr+ea@college.harvard.edu).
-->

[original]: http://podhajsky.blog.ihned.cz/c1-63443760-altruismus-2-0
[playpump]: http://en.wikipedia.org/wiki/Roundabout_PlayPump
[water-scarcity]: http://thewaterproject.org/water_scarcity
[unicef-report]: http://www-tc.pbs.org/frontlineworld/stories/southernafrica904/flash/pdf/unicef_pp_report.pdf
[playpump-play]: https://www.youtube.com/watch?v=XFLT_Za_EfE
[interventions-gone-wrong]: https://80000hours.org/2012/08/social-interventions-gone-wrong/
[givewell-recs]: http://givewell.org/
[trials]: http://en.wikipedia.org/wiki/Randomized_controlled_trial
[charity-navigator]: http://www.charitynavigator.org/
[amf]: http://www.givewell.org/international/top-charities/AMF
[dtw]: http://www.givewell.org/international/top-charities/deworm-world-initiative
[givedirectly]: http://www.givewell.org/international/top-charities/give-directly
[80k]: https://80000hours.org/
[givewell-top]: http://www.givewell.org/charities/top-charities
[fhi]: http://www.fhi.ox.ac.uk/about/mission/
[ea-reading]: http://www.benkuhn.net/ea-reading
[ales]: http://flidr.blog.ihned.cz/
[harvard-ea]: http://harvardea.org/
[yale-ea]: http://yaleea.com/
